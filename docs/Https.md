# HTTPS-anslutning

Många mailtjänster, sociala nätverk och andra sidor som kräver inloggning erbjuder idag att datatrafiken skickas över HTTPS (Hypertext Transfer Protocol Secure) ­istället för vanliga HTTP. Det gör att informationen som skickas inte går att avlyssna. ­Kontrollera huruvida webbadressen börjar med HTTPS för veta om anslutningen till en specifik webbplats är säker eller inte. Ibland är HTTPS-överföring aktiverat som ­standard, medan det annars måste aktiveras manuellt av användaren.

Med HTTPS får du garantin att informationen som skickas är oavlyssningsbar. Det säger ingenting om huruvida innehållet på webbsidan är säkert eller inte.

En annan fördel med HTTPS är användningen av certifikat. Precis som vi människor ansöker om legitimation, kan webbplatsägare köpa certifikat av en certifikatutfärdare (t.ex. Norton Verisign) för att kunna ”legitimera” sina webbplatser. Det förhindrar att en webbsida kan utge sig för att vara någon annan än den som den egentligen är. Om en besökare har blivit inlurad på en falsk version av Gmail kommer webbläsaren att varna för att certifikatet inte är giltigt. Vem som helst kan visserligen skapa egna certifikat, men de kan inte få dem verifierade av en certifikatutfärdare. Om certifikaten inte är verifierade av en certifikatutfärdare kommer inte heller webbläsarna att lita på dem.

Vänta inte med att installera uppdateringar när datorns mjukvaror ber om det. När det släpps en uppdatering beror det på att det finns ett säkerhetshål som måste täppas till. Om exploit-kit-skaparna (se [Dator 19.11](https://www.kjell.com/se/fraga-kjell/hur-funkar-det/dator/dator-och-datasakerhet/de-digitala-hoten#exploit-kit "19.11 Exploit-kit")) inte kände till hålet i förväg så gör de det garanterat när det släpps en uppdatering för det.
