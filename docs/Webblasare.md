# Webbläsare

### Uppdaterad webbläsare och insticksprogram

Webbläsaren blir en allt viktigare del av vår datoranvändning. Från att endast ha ­använts för att visa webbsidor använder vi idag webbläsaren till allt från filmvisning till mailande och chattande. Webbläsaren har därför också blivit en alltmer intressant väg för intrång i användarnas datorer.

För att hålla sin dator säker är det viktigt att använda en modern och uppdaterad webbläsare. Det ger också en förhöjd upplevelse av webben eftersom moderna webbläsare har stöd för webbtekniker som saknas i äldre versioner. Dessutom är i princip alla webbläsare gratis, så det finns inget ekonomiskt skäl till att inte köra den senaste versionen. Sist men inte minst är moderna webbläsare prestandamässigt överlägsna sina föregångare.

Moderna webbläsare arbetar med många förbättrade säkerhetstekniker. En av dem är sandboxing, vilket innebär att webbläsaren håller öppna webbplatser i en mjukvaru­mässigt begränsad ”sandlåda”. Kod som körs på webbplatsen kan inte se vad som händer utanför sandlådan och därför inte heller komma åt filer på hårddisken eller övervaka övriga webbaktiviteter. En annan förbättrad säkerhetsfunktion är surfskydd. Om webbläsarens utvecklare har fått information om att en webbplats används för att stjäla personuppgifter eller sprida skadlig kod kan webbläsaren varna användaren för att besöka den.

Det är inte enbart själva webbläsaren som måste vara uppdaterad utan samma sak ­gäller alla insticksprogram som körs i den. Webbläsaren arbetar nämligen sällan ensam utan har även så kallade plug-ins som snabbt blir föråldrade. Många av intrången via webbläsaren sker i själva verket genom brister i insticksprogrammens säkerhet. Det kan ­exempelvis vara Java (JRE), Adobe Flash Player eller Adobe Reader.

![Java](https://lernia.itslearning.com/data/1821/C33240/IT%20och%20automation/bilder/java.png)Var noga med att hålla insticksprogrammen uppdaterade.
