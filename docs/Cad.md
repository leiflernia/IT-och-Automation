# Vad är Cad

**Computer-aided design** (**CAD**) alternativt **computer-aided drafting**. Från början var **CAD** en förkortning av _Computer-aided drafting_. En ovanligare namnvariant är **CADD**, dvs, _Computer Aided Design and Drafting_. Termen avser digitalt baserad [design](https://sv.wikipedia.org/wiki/Design "Design") och skapande av tekniska [ritningar](https://sv.wikipedia.org/wiki/Ritning "Ritning") som används inom [konstruktion](https://sv.wikipedia.org/wiki/Konstruktion "Konstruktion") och [arkitektur](https://sv.wikipedia.org/wiki/Arkitektur "Arkitektur").

Inom skolväsendet talar man typiskt nog om "CAD-undervisning" när man på en dator utför det som förr kallades "Ritlära" eller "[Ritteknik](https://sv.wikipedia.org/wiki/Ritteknik "Ritteknik")".

CAD-tekniken har utvecklats dramatiskt under 1980- och 1990-talen. I början användes tekniken uteslutande för att försöka efterlikna handritade byggnadsritningar och dylikt. Utvecklingen har gjort det möjligt att snabbt producera [3D](https://sv.wikipedia.org/wiki/3D-grafik "3D-grafik")-[visualiseringar](https://sv.wikipedia.org/wiki/Visualisering "Visualisering") och integrera till exempel arkitektens och ingenjörens traditionella verksamhetsområden.

Fördelarna med CAD är bl.a:

-   Återanvändning av designelement
-   Snabba ändringar i befintliga ritningar
-   Möjligheten att utvärdera formgivning gentemot regelverk
-   Verklighetstrogen simulering av formgivning utan prototyper
-   Möjligheten att integrera ritningar med [databasprogram](https://sv.wikipedia.org/wiki/Databas "Databas")

Bland de resultat man kan få ut av ett CAD-program kan nämnas

-   Solidmodeller
-   Trådmodeller (_Wireframes_)
-   Grafiska representationer av anläggningar och databaser
-   Parameterberoende modeller
-   Realtidssimulationer av olika processer
-   Möjlighet att använda _Computer Aided Manufacturing_, [CAM](https://sv.wikipedia.org/wiki/CAM_(programvara) "CAM (programvara)").
-   Numeriska instruktionssekvenser som kan sändas direkt till produktionsledet. ([Computer Numerical Control](https://sv.wikipedia.org/wiki/Computer_Numerical_Control "Computer Numerical Control") (CNC) styrfiler)
-   Analys och utvärdering av till exempel de konstruktiva egenskaperna hos komponenter i komplexa system. ([Finite Element Analysis](https://sv.wikipedia.org/wiki/Finita_elementmetoden "Finita elementmetoden") (FEA))
-   Automation i elektronikindustrin - [Electronic Design Automation](https://sv.wikipedia.org/wiki/Electronic_Design_Automation "Electronic Design Automation") (_EDA_)
-   Möjlighet att använda [Friformsframställning](https://sv.wikipedia.org/wiki/Friformsframst%C3%A4llning "Friformsframställning").

![Ritning](https://lernia.itslearning.com/data/1821/C33240/IT%20och%20automation/bilder/ritning.png)
En ritning gjord i ett CAD-program
