# Backup

Ett relativt nytt sätt att ta backup är med hjälp av molntjänster där ett säkerhetsföretag upplåter serverplats på internet till användarens säkerhetskopior. Då körs ofta ett litet program i bakgrunden på datorn, vilket automatiskt laddar upp filer som har ändrats så att det alltid finns en färsk kopia på materialet i molnet. Där är datan säker även vid brand och inbrott. Programmen innehåller ibland även versionshantering för att användaren ska kunna backa tillbaka och plocka fram äldre versioner av dokument.

Här följer ett förslag på säkerhetskopiering (utan användning av molntjänst):

**Daglig backup:** Använd ett program som vid dagens slut automatiskt tar en säkerhets­kopia på alla dokument du jobbar aktivt med. Du kan lägga alla ­sådana dokument i en speciell mapp som programmet synkroniserar mot. Lämpligt lagrings­medium: ett USB-minne, en hårddisk eller NAS.

**Månadsbackup:** Använd en extern hårddisk och ta en säkerhetskopia på alla ­relevanta filer, minst en gång i månaden. Spara varje säkerhetskopia av denna typ så går det att backa tillbaka till äldre versioner om det skulle behövas. Lämpligt medium: en extern hårddisk eller en NAS.

**Kvartalsbackup:** Ta en kopia på alla filer som betyder mycket för dig personligen. Undvik att förvara kopian i hemmet! Lämpligt medium: ett USB-minne eller en extern hårddisk.

Ha exempelvis den första dagen varje månad som backupdatum för att inte glömma bort säkerhetskopieringen. Lägg gärna in en påminnelse som upprepas varje månad i mobiltelefonens kalender.

Ha de allra viktigaste filerna (fotografier och andra minnen) som ska långtidsförvaras på två olika typer av lagringsmedier. Anledningen till detta är att hållbarheten på hårddiskar och USB-minnen endast har blivit testad i laboratoriemiljöer. Ingen känner än så länge till den faktiska livslängden.
