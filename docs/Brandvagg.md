# Brandvägg

En brandvägg (eng. firewall) har till uppgift att skydda datorn mot suspekt ­inkommande trafik och oftast även att kontrollera utgående trafik. Med tanke på att dagens ­datorer är konstant uppkopplade mot internet är en brandvägg nödvändig för att ­undvika ­intrång. En vanlig missuppfattning är att en brandvägg även skyddar mot virus och skadlig kod. Det gör brandväggen inte, utan dess uppgift är att stoppa otillåten trafik. Det kan exempel­vis handla om någon som försöker fjärrstyra datorn, plocka ut information från den eller plantera skadlig kod på den.

Det finns många olika typer av brandväggar. I routrar sitter det en variant, men den är endast ett komplement till mjukvarubrandväggar som installeras på nätverkets datorer. En brandvägg i en router skyddar exempelvis inte alls när det gäller attacker inne i det lokala nätverket (om en skadeprogramsfri dator attackeras av en skadeprograms­smittad dator i samma nätverk). Som tur är finns det inbyggda brandväggar i alla ­moderna operativ­system och det finns även många separata brandväggsmjukvaror. Säkerhetssviter brukar exempelvis bestå av både ett antivirusprogram, ett anti-spionprogram och en brandvägg. De olika brandväggsmjukvarorna skiljer sig mycket åt när det gäller hur intelligenta och ­användarvänliga de är. Med intelligent menas inte endast hur bra de är på att stoppa otillåten trafik utan även hur bra de är på att förstå vilken trafik som definitivt ska tillåtas. En dålig brandvägg kan vara mycket säker genom att den spärrar all trafik. Det brukar dock leda till att användaren inte kan använda sin dator på önskat sätt och därför inaktiverar brandväggen.
